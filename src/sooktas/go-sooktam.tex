\section{\eng{Go Sooktam}}
आ गावो॑ अग्मन्नु॒त भ॒द्र-म॑क्रन्न् । सीद॑न्तु गो॒ष्ठे र॒णय॑न्त्व॒स्मे ॥\\
प्र॒जाव॑तीः पुरु॒रूपा॑ इ॒ह स्युः । इन्द्रा॑य पू॒र्वी रु॒षसो॒ दुहा॑नाः ।\\
इन्द्रो॒ यज्व॑ने पृण॒ते च॑ शिक्षति । उपेद्द॑दाति॒ न स्वं मु॑षायति ।\\
भूयो॑भूयो र॒यिमिद॑स्य व॒र्द्धयन्न्॑ । अभि॑न्ने खि॒ल्ले निद॑धाति देव॒युं ।\\
न ता न॑शन्ति॒ न द॑भाति॒ तस्क॑रः ।\\
नैना॑ अमि॒त्रो व्यथि॒राद॑धर्षति ।\\
दे॒वाꣲश्च॒ याभि॒र् यज॑ते॒ ददा॑ति च ।\\
ज्योगित्ताभि॑ स्सचते॒ गोप॑ति स्स॒ह ॥\\
न ता अर्वा॑ रे॒णुक॑काटो अश्ञुते ।\\
न सꣲ॑स्कृत॒त्र-मुप॑यन्ति॒ ता अ॒भि ।\\
उ॒रु॒गा॒यमभ॑यं॒ तस्य॒ ता अनु॑ ।\\
गावो॒ मर्त्य॑स्य॒ विच॑रन्ति॒ यज्व॑नः ।\\
गावो॒ भगो॒ गाव॒ इन्द्रो॑ मे अच्छात् । गाव॒ स्सोम॑स्य प्रथ॒मस्य॑ भ॒क्षः ।\\
इ॒मा या गाव॒ स्स ज॑नास॒ इन्द्रः॑ । इ॒च्छामी-द्धृ॒दा मन॑सा चि॒दिन्द्रं᳚ ।\\
यू॒यं गा॑वो मेदयथा कृ॒शञ्चि॑त् ।\\
अ॒श्ली॒लं चि॑त् कृणुथा सु॒प्रती॑कं ॥\\
भ॒द्रं गृ॒हं कृ॑णुथ भद्रवाचः । बृ॒हद् वो॒ वय॑ उच्यते स॒भासु॑ ।\\
प्र॒जाव॑ती स्सू॒यव॑सꣳ रि॒शन्तीः᳚ । शु॒द्धा अ॒प स्सु॑प्रपा॒णे पिब॑न्तीः ।\\
मा व॑ स्ते॒न ई॑शत॒ माऽघशꣳ॑सः । परि॑ वो हे॒ती रु॒द्रस्य॑ वृंज्यात् ।\\
उपे॒द-मु॑प॒पर्च॑नं । आ॒सु गोषूप॑पृच्यतां । उप॑र्.ष॒भस्य॒ रेत॑सि ।\\
उपे᳚न्द्र॒ तव॑ वी॒र्ये᳚ ॥\\
